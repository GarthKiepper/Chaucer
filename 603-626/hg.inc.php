<div id="hg">
	<br/><span/>Gat tothed I was / &#x0026; that bicam me weel</span>
	<br/><span/>I hadde the preente / of Seynt Venus seel</span>
	<br/><span/>As help me god I was a lusty oon</span>
	<br/><span/>And fayr/ and ryche / and yong and wel bigoon</span>
	<br/><span/>And trewely / as myne housbondes tolde me</span>
	<br/><span/>I hadde the beste quonyam / myghte be</span>
	<br/><span/>ffor certes I am / al Venerien</span>
	<br/><span/>In feelyng / and myn hert is Marcien</span>
	<br/><span/> Venus me &#x021D;af my lust / my likerousnesse</span>
	<br/><span/>And Mars &#x021D;af me / my sturdy hardynesse</span>
	<br/><span/>Myn ascendent was Taur / and Mars ther-Inne</span>
	<br/><span/>Allas / allas / that euere loue was synne</span>
	<br/><span/>I folwed ay / myn Inclinacion</span>
	<br/><span/>By vertu / of my constellacion</span>
	<br/><span/>That made me / I koude noght withdrawe</span>
	<br/><span/>My chambre of Venus / from a good felawe</span>
	<br/><span/>&#x021D;et haue I Mars merk / vp-on my face</span>
	<br/><span/>And also / in a nother pryue place</span>
	<br/><span/>ffor god so wysely / be my sauacioun</span>
	<br/><span/>I louede neuere / by no discrecioun</span>
	<br/><span/>But euere folwed / myn appetit</span>
	<br/><span/>Al were he short / long blak or whi&#x021D;t</span>
	<br/><span/>I toke no kepe / so that he liked me</span>
	<br/><span/>How poore he was / ne eke of what degree</span>
</div>